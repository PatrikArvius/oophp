---
---
Redovisning kmom02
=========================

**Berätta om din syn på modellering likt UML jämfört med verktyg som phpDocumentor. Fördelar, nackdelar, användningsområde? Vad tycker du om konceptet make doc?**

Nu är ju detta ett första steg när det kommer till använding och erfarenhet gällande phpDocumentor så jag har förhållandevis lite att gå på när jag skall jämföra de två men nog har jag vissa tankar gällande frågeställningen detta till trots. UML har jag sedan tidigare erfarenhet av och är ett sätt att arbeta på och strukturera arbetet med som jag kan uppskatta, jag skulle i jämförelsen med phpDoc vilja påstå att UML's fördelar kan åtnjutas i ett tidigare stadie av ett projekt. Jag uppskattar främst UML i form av ett verktyg vilket hjälper mig att konkretisera uppgiften innan det att jag påbörjar själva programmeringen, det är likt en "mind map" där vi kan rita ut vad det är vi avser att göra, vilka klasser skall vi skapa, hur ska de relatera till varandra och vilka metoder skall dessa ha. Det blir sällan perfekt men det gör i min mening inte verktyget mindre användbart. Där UML är planritningen för vårt projekt så anser jag att phpDoc i förhållandet mer liknar ett facit. Med det sagt så tycker jag att phpDoc åtnjuter sina fördelar under och efter arbetet med projektet, eller efter varje fas av det. En stor fördel jag tyckte mig finna var att det ger en klar och tydlig överblick av det man har gjort samt hjälper en hålla reda på klasser, relationer och namespace. Men utifrån det jag läste på om det så finns där även ett lätt sätt att hålla reda på sina "TODO's" om detta är något man använder sig av vilket jag tycker verkar som en trevlig del av phpDoc. Bortsett från att dess fördelar kommer in i ett senare skede så vet jag inte om det har så många mer nackdelar, det beror kanske lite på projektets storlek i så fall. Jag kan tänka mig att det kan kännas lite onödigt i ett mindre projekt och där skulle man kunna ställa sig frågan om hur användbart det är när en förutsättning för att det ska fungera väl redan tycks vara rätt så god dokumentation. I dessa fall kan det kanske tyckas att det blir extra arbete av att automatgenerera dokumentation av kod som redan är rätt bra kommenterad. Däremot tycker jag att phpDoc's fördelar växer i takt med att storleken på projektet växer och behovet av god översikt ökar. En annan mer subtil fördel, i alla fall för en relativ nykomling till programmering, är att det får mig att kommentera min kod mer konsekvent och kanske på ett bättre sätt. Annars är det lätt att inte vara lika flitig när det kommer till den aspekten, det ger dessutom fördelar när man är flera som arbetar med samma kod då fler personer lätt behöver kunna sätta sig in i och förstå koden.

**Hur gick det att överföra spelet “Gissa mitt nummer” in i din me-sida, hade du en bra grundstruktur du kunde behålla eller fick du skriva om mycket av koden?**

Jag tycker det till största delen gick rätt så bra, nu hade jag en hel del kod i bland annat min processing-sida sedan tidigare vilket jag återanvände i detta fallet med så det blev i alla fall hyfsat lite kod i mina routes. Det blev lite nytt pill just med namespacing men jag tycker guiden och videorna kom väl till pass för att lösa det. Det största problemet jag hade var egentligen att få min processing-sida att fungera vilket jag löste genom att skapa en route med den koden som i sin tur egentligen inte skrev ut någonting snarare än att köra processing-filen när jag postar formuläret för att sedan omdirigera till min startpunkt igen, detta tycks fungera samt jag kan använda mig av try/catch i dess route för att fånga mitt eget exception men man funderar ju alltid på om det kunde göras på ett bättre sätt, jag är säker på att jag lär mig mer om detta med tiden. På det stora hela fungerar spelet precis som förut fast denna gången inom ramverket och jag kunde återanvända stora delar av min kod vilket underlättade arbetet en hel del. Och återingen vill jag trycka på att guiden kring arv och komposition var väldigt bra.

**Hur känns det att skriva kod utanför och inuti ramverket, ser du fördelar och nackdelar med de olika sätten?**

Jag tycker det känns förhållandevis olika när det kommer till att skriva kod i eller utanför ramverket. Jag tycker egentligen kanske att det är lättare att skriva den utanför ramverket då det blir mer isolerat och lättare att överblicka vilket skulle vara dess största fördelar. Nackdelen är ju däremot att denna kod sedan behöver integreras med ramverket vilket inte nödvändigtvis är lika enkelt. Om vi däremot skriver koden direkt i ramverket så blir det förvisso kanske lite finnurligare och lite mer omständigt att överblicka men samtidigt är ju fördelen den att vi får de två delarna att fungera tillsammans medan vi skriver koden istället för att lösa det i efterhand. Dessutom kan det till viss del vara svårt på förhand att veta hur jag bör skriva min kod sepparat för att sedan få den att fungera i ramverket, det blir lättare att hitta rätt struktur för att få koden att fungera om jag skriver den direkt i ramverket.

**Vilken är din TIL för detta kmom?**

Att namespace är en sak i php, vilket är väldigt trevligt och till viss del påminner om självexekverande funktionsobjekt i javascript.